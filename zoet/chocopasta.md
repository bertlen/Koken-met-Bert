> **Ingrediënten**

-   200 gr. hazelnoten (uit de dop)

-   50 gr. cacaopoeder

-   125 gr. poedersuiker

-   1 1/2 tl. vanille-essence

-   ca. 6 el. hazelnootolie (of andere plantaardige olie)

-   grof zeezout

> **Bereidingswijze**

-   Verwarm je oven voor op **160 graden** en leg vast een bakplaat met
    een vel bakpapier klaar, je gaat de hazelnoten namelijk eerst even
    roosteren voor nog meer smaak. Leg alle (gepelde) hazelnoten op je
    bakplaat en doe deze **10 minuten** in je voorverwarmde oven. Als er
    nog velletjes op je hazelnoten zitten kan je deze hierna trouwens
    heel makkelijk verwijderen door de hazelnoten tussen een theedoek te
    leggen en heel snel te wrijven.

-   Doe de geroosterde hazelnoten in je keukenmachine en maal net zolang
    tot je een fijn poeder hebt en er olie vrijkomt uit de hazelnoten.
    Als je een goede machine hebt gebeurt dit redelijk snel en anders
    kan dit **een paar minuten** duren. Zodra de hazelnoten goed
    vermalen zijn voeg je de cacaopoeder, de poedersuiker en de
    vanille-essence toe in je keukenmachine. Doe er ook **drie snufjes
    zout** bij, ongeveer de hoeveelheid die ruim tussen je duim en
    wijsvinger past.

-   Blijf net zolang mixen tot je een mooie bruine klonterige substantie
    hebt, door de vrijgekomen olie uit de hazelnoten kan het al wat
    smeuïg zijn. Voeg tijdens het mixen ook beetje bij beetje de
    eetlepels hazelnootolie toe, blijf net zolang doorgaan tot je een
    mooie **smeuïge hazelnootpasta** krijgt. Het duurde bij mij trouwens
    maar een paar minuten tot ik het goede resultaat had.

-   Let er wel op dat je hazelnootpasta niet te dun wordt! Bij mijn
    zelfgemaakte Nutella had ik aan **6 eetlepels** genoeg, het kan zijn
    dat je er eentje meer of minder nodig hebt. Dit hangt af van hoeveel
    olie er uit de hazelnoten zelf vrij is gekomen. Te dikke pasta
    smeert niet lekker, te dunne pasta is weer lastig uit je pot te
    krijgen. Even proberen dus.

-   **Hazelnootolie** kan je trouwens kopen bij natuurwinkels en bij een
    goed gesorteerde supermarkt. Je kan andere soorten olie zoals
    zonnebloemolie gebruiken maar ik vind hazelnootolie stukken
    lekkerder in deze zelfgemaakte Nutella, zeker een poging waard om te
    bemachtigen dus.

-   Als je zelfgemaakte Nutella klaar is kan je deze bewaren in een
    **afsluitbare pot**, zelf bewaar ik het in een kleine Weckpot. Als
    je het koel en donker bewaard is je eigen gemaakte Nutella een
    **paar weken houdbaar,** in de koelkast zelfs langer dan een maand.
    Of je het zolang redt is trouwens de vraag.

-   **Tip:** bewaar je de hazelnootpasta in je koelkast haal hem er dan
    een kwartiertje voor het smeren uit, dan is het prima smeerbaar.
